---
layout: page
---

അകാലത്തിൽ പിരിഞ്ഞു തൈരായി പോയ പാലിന്റെ ഓർമ്മക്ക്...

സംഭവം തെറ്റൊക്കെ എൻ്റെ ഭാഗത്താണെന്ന് ഞാൻ എന്നോട് തന്നെയും എല്ലാവരോടും പറയുമെങ്കിലും സംഗതി ഫിഫ്റ്റി ഫിഫ്റ്റി ആണെന്നുള്ള സുവ്യക്തവും മൂല്യാധിഷ്‌ടിതാവുമായ കാര്യം എനിക്ക് പിടിയില്ലെന്ന് ധരിക്കരുത്.

നിന്റെ തെറ്റൂടെ ഞാനേൽക്കുന്നത് ഞാൻ ചെയ്തു പോയ അമ്പത് ശതമാനത്തിൽ എനിക്കുള്ള കുറ്റബോധം കാരണമാണ്. അത് വെച്ച് ഞാൻ ടോപ്പായിരുന്നു. മറ്റവനാണ് ചെറ്റ എന്ന ഒരുതരം തോന്നല് നിന്റെ മനസ്സിന്റെ ഏതേലും മൂലയ്ക്കുണ്ടെൽ മാറ്റുന്നത് വളരെ നന്നായിരിക്കും.

സംഗതി അടുപ്പമുള്ളവര് ഡോ  ഓൾടെ കല്യാണത്തിന് പോകുന്നില്ലേ എന്നൊക്കെ ചോദിക്കുമ്പോ ഞാൻ ശാപ്പാട് കെടയ്ക്കും എന്നൊക്കെയുള്ള പുളിച്ച തമാശകള് പറഞ്ഞെന്നു വരും. അതും കേട്ടോണ്ട് എന്നെ കല്യാണം വിളിച്ചു ഓവർ സ്മാർട്ടാവാൻ നിന്നാൽ ജോക്കറു ഹോസ്പിറ്റല് കത്തിക്കും പോലെ, ഹനുമാൻ ലങ്ക ചുട്ടത് പോലെ, എന്തിനേറെ പറയുന്നു ഹോണ്ടയെ വെറുപ്പിച്ച ഹീറോ സ്വയം ബൈക്കുണ്ടാക്കിയത് പോലെ എന്തേലുമൊക്കെ നടന്നെന്നിരിക്കും.

കല്യാണം കഴിഞ്ഞു തിരക്കൊഴിഞ്ഞിട്ടിരിക്കുമ്പോ ഭർത്താവിന്റെ തല മടിയിൽ വെച്ച്  അവൻ്റെ മുടിയിഴയിലൂടെ കൈവിരലൊടിച്ചു പണ്ടത്തെ കഥകള് പറയുമ്പോൾ നമ്മടെ കഥ പറയുന്നതിനോടോ ആ കഥയിൽ എന്നെ വില്ലനാക്കുന്നതോ എനിക്ക് വിഷയമല്ല.ഈ മെലോഡ്രാമ കഴിഞ്ഞു ഫോണെടുത്തു രണ്ടും കൂടെ എന്നെ വിളിച്ചു സുഖവിവരം തിരക്കുന്നത് ഒട്ടും ആശാസ്യകരമായിരിക്കില്ലെന്ന് എനിക്ക് തോന്നുന്നു. 

കാരണം ഞാൻ വെള്ളമടിക്കാത്തത് കാരണം ഏത് നേരവും സ്വബോധത്തിൽ തന്നെ ആയിരിക്കും. സംസാരിക്കുമ്പോൾ എൻറെ നാവൊട്ടും കുഴഞ്ഞു മാറിയില്ല. ശബ്ദവും വാക്കുകളും എന്നത്തേയും പോലെ, ചിലപ്പോ എന്നെത്തേക്കാളും വ്യക്തവും വടിവൊത്തതും ആവാൻ സാധ്യതയുണ്ട്. അതോണ്ട് ഞാൻ വിളിക്കുന്ന തെറിയൊക്കെ എച് ഡി ശബ്ദമികവോടെ ആസ്വദിക്കേണ്ടി വരും.

ജീവിതകാലം മുഴുവൻ കുറ്റബോധം തോന്നാൻ മാത്രമുള്ള തെറ്റൊന്നും ഞാൻ ചെയ്തിട്ടില്ലെന്ന് നിന്നെ ഒന്നൂടെ ഓർമിപ്പിച്ചു കൊള്ളട്ടെ. പിന്നെ എൻ്റെ കല്യാണം - അതിന് തല വെക്കാത്തത് വേറൊന്നിനേം കിട്ടാത്തത് കൊണ്ടോ നിന്നോടുള്ള ഭ്രാന്ത് കൊണ്ടോ അല്ല. അത് കരുതി സന്തോഷിക്കുകയും വേണ്ട. സമയാവുമ്പോ എൻ്റെ സൗകര്യത്തിന് നിന്നെക്കാൾ വിവരവും സൗന്ദര്യവും ഉള്ള ഒരു പെണ്ണിനെ ഞാൻ കെട്ടും.

ഒന്നിനും ഒരു കണക്കു വെക്കുകയോ പറയുകയോ ചെയ്യുന്നില്ല. തിരിച്ചും വെക്കരുത്. ഭൂതകാലത്തെ തമാശയായി എടുക്കണം എന്നൊന്നും ഞാൻ പറയുന്നില്ല. സമയം ഇനിയും ഒരുപാടുണ്ട്. കണ്ടത് മനോഹരം കാണാനിരിക്കുന്നത് അതിമനോഹരം. സന്തോഷമേയുള്ളൂ. ഭൂമി ഉരുണ്ടതാണേലും എവിടെങ്കിലും വെച്ച് കാണാതിരിക്കട്ടെ എന്ന പ്രാർത്ഥനയോടെ ഒരു ലാക്ടിക്ക് ആസിഡ് ബാക്ടീരിയ 




