---
layout: page
---

**ട്യൂഷൻ ടീച്ചർ**

എട്ടിലൊ ഒമ്പതിലൊ  പഠിക്കുമ്പഴാണ്  ട്യൂഷൻ ഭ്രമം തലയ്ക്ക് പിടിച്ചത്. സാധാരണഗതിക്ക് നാട്ടിലുള്ള എല്ലാനും മക്കളുടെ ചോറൂണ് കഴിഞ്ഞാ ചോറും പാത്രവും കൊടുത്തു മക്കളെ ട്യൂഷൻ ക്ലാസിൽ വിടാറായിരുന്നു പതിവ്. വീട്ടീന്ന് ഇതിനുള്ള ഇനീഷ്യേറ്റീവ് ഒന്നും കാണാഞ്ഞതോണ്ട് അമ്മെ അച്ഛാ ട്യൂഷന് പോകണമെന്ന് വാശിപിടിച്ചു കരഞ്ഞു.

നമ്മള് വീടിന്റെ പുറത്തു പോകുമ്പോ വഴീക്കൂടെ പോകുന്നവന്മാര് മോനിവിടെ പോകുന്നെന്ന് ചോദിച്ചാ ഉജാലയോ മഞ്ഞൾപ്പൊടിയോ വാങ്ങാൻ പോകുന്നെന്ന് മറുപടി പറഞ്ഞു മടുത്തിരുന്നു. ജീക്കെയുടെ അടുത്തു ട്യൂഷന് പോകുന്നെന്ന് പറയാൻ വെമ്പിക്കൊണ്ടിരുന്ന സമയം. ബൈദിവെ ജീക്കെ സ്റ്റാൻഡ്‌സ് ഫോർ ഗോപാലകൃഷ്ണൻ, നോട്ട് ജനറൽ നോളഡ്ജ്. ഞാൻ കണ്ടതിൽ വെച്ചേറ്റവും ജീക്കെ കുറഞ്ഞ ഒരു മനുഷ്യനായിരുന്നു ജീക്കെ. മാത്‍സ് എന്നായിരുന്നു അങ്ങേരുടെ ഒപ്പ്. ആദ്യം വായിച്ചത് മത്തിയെന്നാണ്.  ഇതിലും സ്റ്റാൻഡേർഡ് ഒപ്പുള്ളതിൽ എനിക്ക് അഹങ്കാരവുമുണ്ട്.

ജീക്കെയും ജീക്കെയുടെ ഭാര്യയും നടത്തുന്ന ട്യൂഷൻ സെന്ററിൽ അങ്ങനെ ഞാൻ അഡ്മിഷനെടുക്കുവാണ്. വരവും പോക്കും സൈക്കിളിൽ. ട്യൂഷൻ കഴിഞ്ഞു വരുന്ന വഴിക്ക് ഫ്രഞ്ച് ബേക്കറിയിൽ കേറി പഫ്‌സും സോസും - ജീവിതം ആകെ മൊത്തം കളറാണെന്ന് തോന്നി.

വെള്ളിയാഴ്ച അഡ്മിഷനെടുത്ത അന്ന് രാവിലെ തന്നെ ഞാൻ ട്യൂഷന് കേറി. ഇംഗ്ലീഷ് ആരുന്നു ആദ്യത്തെ സബ്ജെക്റ്റ്.  ജൂലൈ മാസത്തിന് ആ പേര് വരാൻ എന്താണ് കാരണം എന്ന ചോദ്യത്തിന് ഉത്തരം പറഞ്ഞു നേടിയ കയ്യടിയിൽ അക്കാദമി അവാർഡ് വാങ്ങുന്ന സംവിധായകനെക്കാളും സന്തോഷം മുഖത്തു വിരിഞ്ഞു.

ശനിയും ഞായറും ഫുൾ ഡേ ട്യൂഷൻ ആണെന്നറിഞ്ഞപ്പോ അതിലും സന്തോഷം. കൂടെയുള്ളവനോക്കെ  ഇതെന്ത് മൈരെന്ന് നെടുവീർപ്പിടുമ്പോ ഞാനിവിടെ ട്യൂഷന് വരാൻ നാളെ രാവിലെ ആവണമല്ലോ എന്നോർത്തു ഡെസ്പടിച്ചോണ്ടിരിക്കുവാണ്.

പിറ്റേന്ന് രാവിലെ. പ്രഭാസ് ബുള്ളറ്റിൽ വരുന്നത് പോലെയല്ലെങ്കിലും നെഞ്ചും വിരിച്ചു സൈക്കിളിൽ ഞാൻ ട്യൂഷൻ ക്ലാസിലെത്തി. പിന്നിലെ ബെഞ്ചിലിരുന്നാ ഉത്തരം പറയുന്നത് ഞാനാണെന്ന് ടീച്ചററിയില്ല എന്ന് കരുതി ഫ്രണ്ട് ബെഞ്ചിലിരിപ്പുറപ്പിച്ചു.

മാത്‍സ് ആരുന്നു സബ്ജെക്ട്. ജീക്കേടെ ഭാര്യയാണ് ടീച്ചറ്. അഞ്ചോ ആറോ  വയസ്സായ മോൻ അകത്തു കിടന്ന് കളിക്കുന്ന  ഗ്യാപ്പിലാണ് ട്യൂഷൻ. ചെക്കനവിടെ കെടന്ന് കാറുമ്പോ  ടീച്ചറെഴുന്നേറ്റ് പോകും. ടൈമറു വെച്ച് കരയുന്ന കുഞ്ഞിനെ ആദ്യമായിട്ടാണ് കാണുന്നത്. കൃത്യം 15 മിനിറ്റ് ഗ്യാപ്പിൽ കാറും. ജനിച്ച് മൂന്ന് മാസം പ്രായമായ വേറൊരു കുഞ്ഞും അകത്തു കിടന്നുറങ്ങുന്നുണ്ടാരുന്നു. അങ്ങനെ ടീച്ചറ് മൂത്തവനെ എടുത്തോണ്ട് ക്ലാസിൽ വന്നു മുന്നിലെ ഒരു ചെയറിലിരുത്തി ഇടക്കിടെ ചെറിയ കുഞ്ഞിനെ നോക്കാൻ അകത്തു പോകും.

ബോർഡിലെഴുതാനുള്ള ചോക്ക് മൊത്തം ഈ ചെക്കനിരുന്ന കസേരയുടെ സൈഡിലാണ് വെച്ചിരുന്നത്. ടീച്ചറ് മറ്റേ കുഞ്ഞിനെ നോക്കാൻ പോകുന്ന ഗ്യാപ്പിൽ ഈ എരണം കെട്ടവൻ ഓരോ ചോക്കെടുത്തു പൊടിച്ച് വെക്കും. ആകെ മൊത്തം അഞ്ചു ചോക്ക്. ടീച്ചറുടെ ആദ്യത്തെ പോക്കില് രണ്ടെണ്ണം തീർന്നു.

ഫ്രണ്ട് ബെഞ്ചിലിരുന്നു ഞാനിത് കാണുന്നുണ്ടെങ്കിലും ചോക്കും കുഞ്ഞും ടീച്ചറുടേത് , നമ്മക്കെന്ത് റോള് എന്ന് കരുതി മിണ്ടാതിരുന്നു കണക്ക് ചെയ്തു. ടീച്ചറ് രണ്ടാമതും വന്നു. ടീച്ചറെ കണ്ടാ ആ നിമിഷം ഈ മാക്രാഞ്ചി  മോറൻ എക്സ്ട്രാ ഡീസെന്റാവും. ടീച്ചറ് നാല് കണക്ക് തന്നു പിന്നേം പോയി. പോയതും ബാക്കിയുള്ള ചോക്കും ഡസ്റ്റര് വെച്ച് പൊടിച്ചു കളഞ്ഞു. 

തിരിച്ചു വന്നപ്പോ ചോക്കില്ല. താഴോട്ട് നോക്കിയപ്പോ ഫ്രണ്ട് ബെഞ്ചിലിരുന്നു എൻ്റെ കാലിനടിയിൽ മൊത്തം ചോക്ക് പൊടിയും കഷ്ണങ്ങളും. ചൂരലെടുക്കാൻ പോകുന്നത് എനിക്കോർമയുണ്ട്. ചെക്കനിനന്ന് അടിയുടെ പെരുന്നാളാണെന്ന് മനസ്സിൽ പറഞ്ഞതും ഒരടി പുറത്തു വീഴുന്നതും ഒരുമിച്ചാണ്. 

കണക്ക് ചെയ്യാഞ്ഞതിനോ ചെയ്തത് തെറ്റിച്ചിട്ടോ ക്ലാസി സംസാരിച്ചിട്ടോ അല്ല. ചോക്ക് പൊടിച്ചെന്ന് പറഞ്ഞാണ് അടി. ചോക്ക് പൊട്ടി കുഞ്ഞിന്റെ മൂക്കിൽ കേറുമെന്നും പറഞ്ഞും ഒന്ന് കിട്ടി.

ദേഷ്യത്തിന്റെ നെല്ലിപ്പലക കണ്ട് ടീച്ചറെ നോക്കി പല്ലിറുമ്മി ചോക്ക് പൊട്ടിച്ചത് നിങ്ങടെ മോനാണെന്നും പറഞ്ഞു  ട്യൂഷൻ ക്ളാസിന്നിറങ്ങി. ചോക്ക് പൊട്ടിച്ചത് ഞാനല്ലെന്ന് ആരോ പറഞ്ഞു കാണും ടീച്ചര് പിന്നാലെ വന്ന് ക്ളാസിലിരിക്കാൻ പറഞ്ഞു.  ഉള്ള ദേഷ്യമെല്ലാം സൈക്കിൾ സ്റ്റാൻഡിനോട് തീർത്തു സൈക്കിളെടുത്തു ഞാൻ വീട്ടിലേക്ക് പോയി. അന്നത്തോടെ ട്യൂഷൻ ക്ളാസിലേക്ക് പോകും വഴി ഉണ്ടായിരുന്ന ഫ്രഞ്ച് ബേക്കറിയിലെ പഫ്‌സും ജീക്കെയുടെ ട്യൂഷനും ഖതം.

കുറെ വർഷങ്ങൾക്ക് ശേഷം ഫ്രഞ്ച് ബേക്കറിയിൽ പഫ്സ് എടുത്തു തന്നിരുന്നവൻ പിന്നീട് അതിൻ്റെ മുതലാളിയുമായ് അടിയുണ്ടാക്കി ബസ് സ്റ്റാന്റിൽ പാരീസ് ബേക്കറി തുടങ്ങുകയും അവിടെ വെച്ച് ടീച്ചറുടെ മോനെ  കാണാനിടയായതും അവന് പഫ്സ് വാങ്ങികൊടുത്തതും വേറെ കഥ.
